
==================================================

===== Article 196 =====
[Primary - Text]
Art. 196
Capacità di testimoniare

1.  Ogni persona ha la capacità di testimoniare.

2.  Qualora, al fine di valutare le dichiarazioni del testimone, sia necessario verificarne l'idoneità fisica o mentale a rendere testimonianza, il giudice anche di ufficio può ordinare gli accertamenti opportuni con i mezzi consentiti dalla legge.

3.  I risultati degli accertamenti che, a norma del comma 2, siano stati disposti prima dell'esame testimoniale non precludono l'assunzione della testimonianza.

Position: Codice di procedura penale>LIBRO TERZO - Prove>Titolo II - Mezzi di prova>Capo I - Testimonianza>Articolo 196

[Norma Details]
Tipo_atto: codice di procedura penale
Articolo: 196

[Secondary - Brocardi Information]
Massime: 
- 

- 
Cass. pen. n. 23202/2018
                                      In tema di valutazione dell'attendibilità delle dichiarazioni rese da vittima minorenne, la sottoposizione del dichiarante al c.d. test di Rorschach non costituisce prova decisiva la cui mancata assunzione integra vizio della decisione ai sensi dell'art. 606, comma 1, lettera d), cod. proc. pen., in quanto il predetto test rappresenta solo uno dei diversi metodi scientifici di indagine psicologica sulla personalità del minore adoperati per stimarne la maturità psichica e la capacità a testimoniare, il cui utilizzo è rimesso alla discrezionalità del perito. (In motivazione la S.C. ha precisato che i test psicologici proiettivi non sono utilizzabili per la specifica valutazione in tema di abuso sessuale, non mettendo in luce significative differenze tra minori abusati e non, per la correlabilità degli elementi clinici a condizioni generali di stress o traumatiche).
                                                        
                    (Cassazione penale,
                                          Sez. III,
                                        sentenza n. 23202 del 23 maggio 2018)
                  

- 

- 
Cass. pen. n. 6969/2018
                                      L'idoneità a rendere testimonianza implica la capacità di comprensione delle domande e di adeguamento delle risposte, in uno ad una sufficiente memoria circa i fatti oggetto di deposizione ed alla piena coscienza di riferirne con verità e completezza; pertanto non ogni comportamento contraddittorio, ma soltanto una situazione di abnorme mancanza nell'escutendo di ogni consapevolezza in relazione all'ufficio ricoperto determina l'obbligo per il giudice di disporre accertamenti sulla sua idoneità a testimoniare, né questi devono necessariamente avere natura tecnica, ben potendo essere effettuati da parte di soggetti "qualificati".
                                                        
                    (Cassazione penale,
                                          Sez. I,
                                        sentenza n. 6969 del 13 febbraio 2018)
                  

- 

- 
Cass. pen. n. 11096/2014
                                      L'art. 196 c.p.p., nel prevedere che il giudice possa ordinare gli accertamenti opportuni al fine di riscontrare l'idoneità fisica o mentale del teste a rendere testimonianza, non limita le modalità di verifica ai soli accertamenti di natura tecnica (quali perizie o esperimenti giudiziali), ma consente il ricorso anche all'esame di un teste "qualificato". (Fattispecie in cui è stata ritenuta legittima l'escussione dei medici che avevano avuto in cura o si erano occupati per ragioni professionali delle capacità mentali della persona offesa vittima di abusi sessuali).
                                                        
                    (Cassazione penale,
                                          Sez. III,
                                        sentenza n. 11096 del  7 marzo 2014)
                  

- 

- 
Cass. pen. n. 4069/2008
                                      È affetta dal vizio di manifesta illogicità, la motivazione della sentenza nella quale la valutazione sulla credibilità ed attendibilità delle dichiarazioni del minore, vittima di abusi sessuali, venga compiuta esclusivamente riferendosi alla intrinseca coerenza interna del racconto, senza tenere adeguatamente conto di tutte le circostanze concrete che possono influire su tale valutazione.
                                                        
                    (Cassazione penale,
                                          Sez. III,
                                        sentenza n. 4069 del 28 gennaio 2008)
                  

- 

- 
Cass. pen. n. 2993/1997
                                      L'idoneità a rendere testimonianza è concetto diverso, e di maggior ampiezza, rispetto a quello della capacità di intendere e volere, implicando non soltanto la necessità di determinarsi liberamente e coscientemente, ma anche quella di discernimento critico del contenuto delle domande al fine di adeguarvi coerenti risposte, di capacità di valutazione delle domande di natura suggestiva, di sufficiente capacità mnemonica in ordine ai fatti specifici oggetto della deposizione, di piena coscienza dell'impegno di riferire con verità e completezza i fatti a sua conoscenza. L'obbligo di accertamento della capacità di intendere e di volere non deriva da qualsivoglia comportamento contraddittorio, inattendibile o immemore de teste, ma sussiste soltanto in presenza di una situazione di abnorme mancanza nel testimone di ogni elemento sintomatico della sua assunzione di responsabilità comportamentale in relazione all'ufficio ricoperto.
                                                        
                    (Cassazione penale,
                                          Sez. I,
                                        sentenza n. 2993 del  5 marzo 1997)
                  

- 

- 
Cass. pen. n. 3833/1994
                                      Il giudice è tenuto ad accertare, in concreto, la credibilità del testimone anche in relazione alle eventuali condizioni psichiche, ma non è obbligato a disporre accertamenti per verificare, sempre e in ogni caso, l'idoneità fisica e mentale del testimone, specie allorché nessun elemento sia emerso per giustificare la pretesa incapacità del teste.
                                                        
                    (Cassazione penale,
                                          Sez. I,
                                        sentenza n. 3833 del 31 marzo 1994)
                  

- 

- 
Cass. pen. n. 8246/1993
                                      L'inosservanza, da parte degli ufficiali di polizia giudiziaria addetti alle unità specializzate antidroga, della procedura prevista dall'art. 97, D.P.R. 9 ottobre 1990, n. 309 in tema di acquisto simulato di sostanze stupefacenti, può determinare, al più, responsabilità sul piano disciplinare, ma non incide minimamente sulla loro capacità a testimoniare nel processo.
                                                        
                    (Cassazione penale,
                                          Sez. VI,
                                        sentenza n. 8246 del 30 agosto 1993)
                  

- 

Ratio: Al fine di garantire una valida testimonianza, il legislatore ha qui delineato i capisaldi della capacità di testimoniare.
Spiegazione: 
La testimonianza appartiene ai mezzi di prova, caratterizzati dal fatto che offrono al giudice dei risultati direttamente utilizzabili dal giudice ai fini della successiva decisione. I mezzi di prova non vanno confusi con i mezzi di ricerca della prova (ispezioni, perquisizioni, sequestri, intercettazioni), che sono invece funzionali a permettere l’acquisizione di tracce, notizie o dichiarazioni idonee ad assumere rilevanza probatoria.

Tuttavia, la testimonianza, per poter essere utile al processo, deve essere valutata unitamente alla personalità del testimone. Pertanto, se è pur vero che, come espressamente prevede la norma in commento, ogni persona ha la capacità di testimoniare, il giudice può comunque disporre, anche d'ufficio, gli opportuni accertamenti tecnici (ad es. una perizia psichiatrica) al fine di valutare l'attendibilità delle dichiarazioni rese dal teste presumibilmente incapace e di evitare così di considerare allo stesso livello testimonianze di persone capaci e testimonianze di persone invece incapaci di intendere e di volere.

Il giudice può procedere ad opportuni accertamenti qualora alcune caratteristiche fisiche (es. minore età) o mentali (es. malattie inficianti le capacità intellettive e/o volitive) del soggetto richiedono una particolare prudenza in sede di assunzione e di valutazione della testimonianza.

Dato che l'utilità di tali accertamenti è strettamente legata alla testimonianza in sé e per sé, il comma terzo stabilisce che precedenti accertamenti non precludono l'assunzione della testimonianza.

