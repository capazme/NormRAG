
==================================================

===== Article 258 =====
[Primary - Text]
Art. 258
Copie dei documenti sequestrati

1.  L'autorità giudiziaria può fare estrarre copia degli atti e dei documenti sequestrati, restituendo gli originali, e, quando il sequestro di questi è mantenuto, può autorizzare la cancelleria o la segreteria a rilasciare gratuitamente copia autentica a coloro che li detenevano legittimamente.

2.  I pubblici ufficiali possono rilasciare copie, estratti o certificati dei documenti loro restituiti dall'autorità giudiziaria in originale o in copia, ma devono fare menzione in tali copie, estratti o certificati del sequestro esistente.

3.  In ogni caso la persona o l'ufficio presso cui fu eseguito il sequestro ha diritto di avere copia del verbale dell'avvenuto sequestro.

4.  Se il documento sequestrato fa parte di un volume o di un registro da cui non possa essere separato e l'autorità giudiziaria non ritiene di farne estrarre copia, l'intero volume o registro rimane in deposito giudiziario. Il pubblico ufficiale addetto, con l'autorizzazione dell'autorità giudiziaria, rilascia agli interessati che li richiedono copie, estratti o certificati delle parti del volume o del registro non soggette al sequestro, facendo menzione del sequestro parziale nelle copie, negli estratti e nei certificati.

Position: Codice di procedura penale>LIBRO TERZO - Prove>Titolo III - Mezzi di ricerca della prova>Capo III - Sequestri>Articolo 258

[Norma Details]
Tipo_atto: codice di procedura penale
Articolo: 258

[Secondary - Brocardi Information]
Massime: 
- 

- 
Cass. pen. n. 29019/2010
                                      Non è soggetto a impugnazione l'atto con cui la P.G. disponga l'estrazione di copia di atti o documenti rinvenuti all'esito di perquisizione. (Fattispecie di richiesta di riesame). (Dichiara inammissibile, Trib. lib. Trani, 08/01/2010).
                                                        
                    (Cassazione penale,
                                          Sez. II,
                                        sentenza n. 29019 del 30 giugno 2010)
                  

- 

- 
Cass. pen. n. 14511/2009
                                      Non rientra nel novero degli atti irripetibili l'attività di estrazione di copia di "file" da un computer oggetto di sequestro, dal momento che essa non comporta alcuna attività di carattere valutativo su base tecnico-scientifica, né determina alcuna alterazione dello stato delle cose, tale da recare pregiudizio alla genuinità del contributo conoscitivo nella prospettiva dibattimentale, essendo sempre comunque assicurata la riproducibilità d'informazioni identiche a quelle contenute nell'originale. (Rigetta, Trib. lib. Napoli, 22 Ottobre 2008).
                                                        
                    (Cassazione penale,
                                          Sez. I,
                                        sentenza n. 14511 del  5 marzo 2009)
                  

- 

- 
Cass. pen. n. 8423/2007
                                      Il procedimento per la restituzione delle cose sequestrate è regolato dall'art. 263 cod. proc. pen., che attribuisce la competenza a provvedere, nel corso delle indagini preliminari, al pubblico ministero, che decide con decreto motivato. L'autorità giudiziaria, inoltre, competente ai sensi dell'art. 258 cod. proc. pen. ad autorizzare il rilascio gratuito di copie autentiche di documenti sequestrati, è l'autorità che procede e, nella fase delle indagini, il pubblico ministero. In entrambe le ipotesi l'eventuale decisione negativa può essere impugnata con la procedura dell'opposizione, prevista dall'art. 263, quinto comma cod. proc. pen., davanti al giudice per le indagini preliminari, che provvede nelle forme dell'art. 127 cod. proc. pen., nel contraddittorio delle parti, con procedimento camerale. La mancata previsione del ricorso per cassazione avverso la relativa decisione non esclude che esso possa essere proposto, ma comporta limiti ai motivi ed alla cognizione del giudice di legittimità, potendo con esso dedursi solo vizi di carattere procedurale, inerenti il mancato rispetto delle forme ed il principio del contraddittorio, stabiliti a pena di nullità dall'art. 127 cod. proc. pen.. (Dichiara inammissibile, Gip Trib. Palermo, 10 Marzo 2006).
                                                        
                    (Cassazione penale,
                                          Sez. II,
                                        sentenza n. 8423 del 22 febbraio 2007)
                  

- 

- 
Cass. pen. n. 24225/2005
                                      Ai sensi dell'art. 258 c.p.p., nel corso delle indagini preliminari, il potere di autorizzare il rilascio di copia di documenti sequestrati spetta al P.M. che procede alle indagini. Nel caso di rigetto della relativa istanza, la decisione negativa può essere impugnata davanti al Gip ex art. 263 c.p.p., il quale è competente pertanto a provvedere al rilascio delle copie richieste.
                                                        
                    (Cassazione penale,
                                          Sez. II,
                                        sentenza n. 24225 del 27 giugno 2005)
                  

- 

- 
Cass. pen. n. 541/1999
                                      Al detenuto in espiazione di pena va restituito, per lo meno in copia, il passaporto ritiratogli in pendenza di giudizio. Se in questa fase, invero, il provvedimento può trovare giustificazione nel pericolo di fuga e, in particolare, in funzione del divieto di espatrio, viceversa, esauritosi il giudizio di cognizione con condanna a pena detentiva non condizionalmente sospesa, viene a cessare la misura cautelare personale e, in particolare, il divieto di espatrio resta assorbito nella carcerazione, la quale elimina, di per sé, il pericolo di fuga.
                                                        
                    (Cassazione penale,
                                          Sez. IV,
                                        sentenza n. 541 del 18 marzo 1999)
                  

- 

- 
Cass. pen. n. 2724/1995
                                      L'autorità giudiziaria che, ai sensi dell'art. 258, comma primo, c.p.p., può disporre l'estrazione di copia degli atti e dei documenti sequestrati, restituendo gli originali, non è il tribunale del riesame, cui compete la restituzione solo nelle ipotesi in cui ritenga illegittimamente appreso l'oggetto del sequestro, bensì, nel corso delle indagini preliminari, lo stesso pubblico ministero che ha disposto la misura, sulla cui decisione negativa in ordine alla domanda di restituzione può eventualmente instaurarsi la procedura di opposizione di cui all'art. 263, comma quinto, c.p.p.
                                                        
                    (Cassazione penale,
                                          Sez. II,
                                        sentenza n. 2724 del 31 maggio 1995)
                  

- 

- 
Cass. pen. n. 721/1992
                                      Ai sensi dell'art. 258 c.p.p., nel corso delle indagini preliminari il potere di autorizzare il rilascio di copia di documenti sequestrati spetta al pubblico ministero che procede alle indagini e non al giudice.
                                                        
                    (Cassazione penale,
                                          Sez. V,
                                        sentenza n. 721 del 25 marzo 1992)
                  

- 

Ratio: Il legislatore ha tratteggiato in tal senso la disciplina del sequestro penale al fine di distinguerne in maniera non equivoca la finalità probatoria, distinta dalle altre forme di imposizione di un vincolo di indisponibilità sulla cosa.
Spiegazione: 
La norma in commento detta una precisa disciplina tesa a regolamentare la produzione di copie dei documenti sequestrati.

Se il documento originale deve essere restituito, l’autorità giudiziaria può farne copia e trattenerla, al fine di non privarsi della prova già acquisita. Nell’ipotesi inversa, in cui cioè il sequestro deve essere mantenuto, al precedente detentore può essere concesso di ottenere copia del documento o dell’atto.

I pubblici ufficiali possono altresì rilasciare copie, estratti o certificati di documenti loro restituiti dall’autorità giudiziaria, ma devono farne menzione.

AI sensi del comma 4, il pubblico ufficiale preposto può, in seguito ad apposita autorizzazione dell’autorità giudiziaria, rilasciare copia di parti di volumi o di registri non soggetti a sequestro.

