
==================================================

===== Article 212 =====
[Primary - Text]
Art. 212
Modalità del confronto

1.  Il giudice, richiamate le precedenti dichiarazioni ai soggetti tra i quali deve svolgersi il confronto, chiede loro se le confermano o le modificano, invitandoli, ove occorra, alle reciproche contestazioni.

2.  Nel verbale è fatta menzione delle domande rivolte dal giudice, delle dichiarazioni rese dalle persone messe a confronto e di quanto altro è avvenuto durante il confronto.

Position: Codice di procedura penale>LIBRO TERZO - Prove>Titolo II - Mezzi di prova>Capo III - Confronti>Articolo 212

[Norma Details]
Tipo_atto: codice di procedura penale
Articolo: 212

[Secondary - Brocardi Information]
Ratio: Viene qui disciplinato il confronto, la cui definizione in tali termini si giustifica alla luce della volontà legislativa di definire un mezzo di prova da utilizzare prevalentemente in sede di indagini preliminari.
Spiegazione: 
Per quanto concerne il mezzo di prova in esame, l’articolo precedente precisa che il confronto è ammesso solo tra persone già esaminate o interrogate, nel caso di dichiarazioni contrastanti su fatti e circostanze importanti.

Per quanto riguarda le modalità di applicazione dell’istituto in questione, la norma evidenzia la funzione propulsiva del giudice, il quale può infatti  richiamare le precedenti dichiarazioni, nonché invitare le parti a farsi le reciproche contestazioni, dopo che i medesimi soggetti abbiano confermato le precedenti dichiarazioni citate dal giudice. Del relativo svolgimento dovrà esserne dato riscontro, mediante apposito verbale. Nel verbale devono essere riportate sia le domande rivolte dal giudice sia le conseguenti dichiarazioni rese dai soggetti posti a confronto, unitamente a ogni altra notazione utile concernente lo svolgimento dell'atto.

In pratica, una volta introdotto l'argomento dal giudice o dalle parti, i soggetti chiamati a confrontarsi sono più o meno liberi di svolgere a loro piacimento la discussione, interrogandosi a vicenda ed introducendo a loro volta gli argomenti. Il giudice può chiaramente intervenire, ad esempio per sedare gli animi o per veicolare gli argomenti di confronto, ma solitamente si preferisce lasciare un certo margine di libertà, onde far emergere spontaneamente gli elementi probatori.

