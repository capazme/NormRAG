
==================================================

===== Article 190-bis =====
[Primary - Text]
Art. 190-bis
Titolo non trovato

1.  Nei procedimenti per taluno dei delitti indicati nell' articolo 51, comma 3-bis, quando è richiesto l'esame di un testimone o di una delle persone indicate nell'articolo 210 e queste hanno già reso dichiarazioni in sede di incidente probatorio o in dibattimento nel contraddittorio con la persona nei cui confronti le dichiarazioni medesime saranno utilizzate ovvero dichiarazioni i cui verbali sono stati acquisiti a norma dell'articolo 238, l'esame è ammesso solo se riguarda fatti o circostanze diversi da quelli oggetto delle precedenti dichiarazioni ovvero se il giudice o taluna delle parti lo ritengono necessario sulla base di specifiche esigenze.

1-bis.  La stessa disposizione si applica quando si procede per uno dei reati previsti dagli articoli 600-bis, primo comma, 600-ter, 600- quater, 600-quinquies, 609-bis, 609-ter, 609-quater, anche se relativi al materiale pornografico di cui all'articolo 600-quater.1, 609-quinquies e 609-octies del  codice penale , se l'esame richiesto riguarda una testimone minore degli  ((anni diciotto))  e, in ogni caso, quando l'esame testimoniale richiesto riguarda una persona offesa in condizione di particolare vulnerabilità.

Position: Codice di procedura penale>LIBRO TERZO - Prove>Titolo I - Disposizioni generali>Articolo 190 bis

[Norma Details]
Tipo_atto: codice di procedura penale
Articolo: 190-bis

[Secondary - Brocardi Information]
Massime: 
- 

- 
Cass. pen. n. 6095/2014
                                      In materia di reati sessuali in danno di minori, non si applica la disposizione di cui al comma primo bis dell'art. 190 bis c.p.p. quando è richiesta la ripetizione in dibattimento dell'esame della persona offesa, già sentita in sede di incidente probatorio, divenuta nel frattempo maggiorenne. (In motivazione, la Corte ha precisato che, in applicazione delle disposizioni generali di cui all'art.190 c.p.p., il riascolto è comunque inammissibile per manifesta superfluità della prova quando le circostanze dedotte nella richiesta di esame coincidono con quelle oggetto della precedente escussione).
                                                        
                    (Cassazione penale,
                                          Sez. III,
                                        sentenza n. 6095 del 10 febbraio 2014)
                  

- 

- 
Cass. pen. n. 11616/2012
                                      L'assunzione dell'esame di persone che abbiano già reso dichiarazioni nei casi previsti dall'art. 190 bis cod. proc. pen., non deve essere disposto solo perchè la parte interessata lo abbia richiesto, gravando su quest'ultima l'onere di prospettare le ragioni che rendano necessaria la reiterazione della prova e spettando comunque al giudice di apprezzarne il merito anche alla luce di elementi di fatto eventualmente sopravvenuti.
                                                        
                    (Cassazione penale,
                                          Sez. V,
                                        sentenza n. 11616 del 26 marzo 2012)
                  

- 

- 
Cass. pen. n. 20810/2010
                                      La disciplina di cui all'art. 190-bis c.p.p. è applicabile anche nell'ipotesi in cui debba procedersi a rinnovazione dell'istruzione dibattimentale per sopravvenuto mutamento della persona del giudice.
                                                        
                    (Cassazione penale,
                                          Sez. VI,
                                        sentenza n. 20810 del  3 giugno 2010)
                  

- 

- 
Cass. pen. n. 20349/2010
                                      La notifica del decreto di citazione (nella specie per il giudizio d'appello) in luogo diverso dal domicilio dichiarato dall'imputato integra, ove non inidonea a determinare la conoscenza effettiva dell'atto, una nullità solo relativa che resta sanata se non eccepita immediatamente dopo l'accertamento della costituzione delle parti.
                                                        
                    (Cassazione penale,
                                          Sez. III,
                                        sentenza n. 20349 del 28 maggio 2010)
                  

- 

- 
Cass. pen. n. 6221/2006
                                      La disciplina dell'art. 190 bis c.p.p., secondo cui, nei procedimenti per taluno dei delitti indicati dall'art. 51 comma terzo bis c.p.p. l'esame di un testimone o di un soggetto ex art. 210 c.p.p., che abbia già reso dichiarazioni « in dibattimento nel contraddittorio» è ammesso solo se il giudice lo ritenga necessario, si applica anche nell'ipotesi in cui debba procedersi a rinnovazione dell'istruzione dibattimentale per sopravvenuto mutamento della persona del giudice.
                                                        
                    (Cassazione penale,
                                          Sez. VI,
                                        sentenza n. 6221 del 16 febbraio 2006)
                  

- 

- 
Cass. pen. n. 80/2006
                                      Nell'ambito del giudizio abbreviato, ai fini dell'affermazione di penale responsabilità dell'imputato, non può costituire valido elemento di riscontro alla chiamata in correità il racconto fatto a un ufficiale di polizia giudiziaria da un confidente rimasto anonimo, in quanto, ai sensi dell'art. 203 c.p.p., le dichiarazioni rese da un informatore anonimo non possono essere utilizzate neppure nelle fasi diverse dal dibattimento, sempre che lo stesso non sia stato assunto a sommarie informazioni.
                                                        
                    (Cassazione penale,
                                          Sez. V,
                                        sentenza n. 80 del  4 gennaio 2006)
                  

- 

- 
Cass. pen. n. 42237/2004
                                      L'art. 190 bis c.p.p., anche nella formulazione introdotta dall'art. 3 della legge 1 marzo 2001, n. 63, pur non consentendo, per la sua natura di norma derogatrice al principio fondamentale di oralità del dibattimento, una interpretazione analogica, consente, tuttavia, l'interpretazione estensiva, intesa come quella volta a cogliere il contenuto sostanziale della norma, anche oltre il suo significato letterale. Ne deriva che la disciplina dettata dal primo comma del suddetto articolo, pur in presenza del richiamo ivi contenuto all'art. 238 c.p.p. (avendo questo il solo limitato scopo di sottolineare le modalità di acquisizione dei verbali contenenti le precedenti dichiarazioni di testimoni o di soggetti indicati nell'art. 210 c.p.p.), ben può trovare applicazione anche nel caso di dichiarazioni rese non in altro procedimento, ma nello stesso procedimento, davanti ad altro giudice.
                                                        
                    (Cassazione penale,
                                          Sez. V,
                                        sentenza n. 42237 del 28 ottobre 2004)
                  

- 

- 
Cass. pen. n. 26119/2003
                                      La disciplina di cui al comma primo dell'art. 190 bis c.p.p. per la quale, nei procedimenti di cui al comma terzo bis dell'art. 51 stesso codice, l'esame dei testimoni o delle persone indicate nell'art. 210 che abbiano già reso dichiarazioni in sede di incidente probatorio o in dibattimento (nel contraddittorio con la persona nei cui confronti dette dichiarazioni dovranno essere utilizzate) è ammissibile solo quando riguardi fatti diversi o sia necessario sulla base di specifiche esigenze — si applica anche nell'ipotesi in cui debba procedersi a rinnovazione dell'istruttoria per il sopravvenuto mutamento della persona del giudice.
                                                        
                    (Cassazione penale,
                                          Sez. VI,
                                        sentenza n. 26119 del 18 giugno 2003)
                  

- 

- 
Cass. pen. n. 31072/2001
                                      La disciplina dettata dall'art. 190 bis c.p.p. secondo la quale l'esame di soggetti i quali abbiano già reso dichiarazioni acquisite in sede di incidente probatorio o in dibattimento, ovvero acquisite ai sensi dell'art. 238 c.p.p., può aver luogo solo in presenza di determinate condizioni, trova applicazione — non trattandosi di norma qualificabile come eccezionale — anche nel caso di dichiarazioni rese nell'ambito del medesimo procedimento dinanzi a giudice al quale sia poi subentrato altro giudice, con conseguente necessità di rinnovazione del dibattimento. (Nella specie, in applicazione di tale principio, la S.C. ha ritenuto che correttamente, in giudizio svoltosi prima della parziale riformulazione dell'art. 190 bis c.p.p. introdotta dall'art. 3 della legge 1 marzo 2001 n. 63, il giudice di merito, in sede di rinnovazione dell'istruzione dibattimentale, avesse disposto, nonostante l'opposizione di taluna delle parti, la semplice lettura delle dichiarazioni rese in precedenza da alcuni «collaboranti», non avendo ravvisato l'assoluta necessità che costoro venissero sottoposti a nuovo esame).
                                                        
                    (Cassazione penale,
                                          Sez. V,
                                        sentenza n. 31072 del  9 agosto 2001)
                  

- 

- 
Cass. pen. n. 29826/2001
                                      In tema di rinnovazione dell'istruzione dibattimentale, è manifestamente infondata la questione di legittimità costituzionale del combinato disposto degli artt. 511 comma 2 e 190 bis c.p.p. che, per i delitti di criminalità organizzata indicati nell'articolo 51 comma 3 bis c.p.p., impone al giudice di ammettere la richiesta ripetizione dell'esame della persona che abbia già reso dichiarazioni acquisite attraverso la lettura dei verbali solo a condizione dell'assoluta necessità del nuovo esame, in quanto la differente modalità di assunzione della prova, rispetto a quella prevista per i procedimenti ordinari, risponde alla necessità di evitare l'usura delle fonti ed il pericolo della loro intimidazione.
                                                        
                    (Cassazione penale,
                                          Sez. I,
                                        sentenza n. 29826 del 27 luglio 2001)
                  

- 

Ratio: La norma, quale deroga ai criteri di ammissione della prova sanciti dall'articolo precedente, è stata inserita al fine di garantire un'esigenza di tutela delle persone da esaminare di fronte al pericolo di ripetuti rischi o disagi personali.
Spiegazione: 
Le modalità attraverso le quali si articola l’ammissione della prova rappresentano uno dei terreni in cui il legislatore ha inciso maggiormente per raggiungere il nuovo modello di processo di parti, tramite cui attribuire alle parti stesse un vero e proprio diritto alla prova.

Difatti, capovolgendo i precedenti sistemi inquisitori, il codice enuncia il principio secondo cui le prove sono ammesse a richiesta di parte, ed impone al giudice di decidere con ordinanza circa l’ammissibilità delle stesse, introducendo dunque il principio accusatorio.

Il diritto alla prova si divide in due corollari: da una parte vi è il diritto di richiedere l’ammissione di determinate prove, salve le ipotesi in cui il giudice può inserire d’ufficio alcune prove all’interno del processo, nei casi stabiliti dalla legge; dall’altra parte vi è il diritto ad ottenere le prove richieste, nei limiti, ovviamente, in cui esse possono essere ammesse.

La norma in commento opera una deroga ai principi appena esposti, ma solamente in particolari casi.

In particolare, nei procedimenti per i reati elencati, qualora sia richiesto l’esame di un testimone o di uno dei soggetti di cui all’articolo 210 che abbiano già reso dichiarazioni in sede di incidente probatorio o dibattimentale, a patto che in contraddittorio tali dichiarazioni debbano essere utilizzate, ovvero, all’interno di altro procedimento, abbiano reso dichiarazioni i cui verbali siano stati acquisiti ex art. 238, l’esame di tali soggetti è ammesso solo se riguarda fatti o circostanze diverse da quelle delle precedenti dichiarazioni, ovvero quando il giudice o una delle parti lo ritengano necessario sulla base di specifiche esigenze. La medesima disciplina viene estesa (anche a seguito dei recenti interventi normativi), anche ai soggetti particolarmente vulnerabili di cui al comma 1 bis.

La ratio di tale deroga ai principi di cui all’articolo 190 consiste nell’esigenza di tutelare i soggetti in questione di fronte alla lesione psicologica collegata all’eventualità di reiterate deposizioni sugli stessi temi, particolarmente delicati.

