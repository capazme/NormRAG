
==================================================

===== Article 198 =====
[Primary - Text]
Art. 198
Obblighi del testimone

1.  Il testimone ha l'obbligo di presentarsi al giudice e di attenersi alle prescrizioni date dal medesimo per le esigenze processuali e di rispondere secondo verità alle domande che gli sono rivolte.

2.  Il testimone non può essere obbligato a deporre su fatti dai quali potrebbe emergere una sua responsabilità penale.

Position: Codice di procedura penale>LIBRO TERZO - Prove>Titolo II - Mezzi di prova>Capo I - Testimonianza>Articolo 198

[Norma Details]
Tipo_atto: codice di procedura penale
Articolo: 198

[Secondary - Brocardi Information]
Massime: 
- 

- 
Cass. pen. n. 21784/2010
                                      L'inosservanza del divieto per il testimone di assistere all'esame delle parti e degli altri testimoni non determina alcuna nullità o inutilizzabilità della testimonianza assunta, potendo semmai influire sulla valutazione di attendibilità di quest'ultima da parte del giudice. (Rigetta, App. Bologna, 29 maggio 2006).
                                                        
                    (Cassazione penale,
                                          Sez. VI,
                                        sentenza n. 21784 del 10 marzo 2010)
                  

- 

- 
Cass. pen. n. 41169/2008
                                      Le dichiarazioni dell'imputato di reato collegato, pur se assunte irritualmente con forma della testimonianza e con la pronuncia della formula di cui all'art. 497, comma secondo, c.p.p., possono essere utilizzate dal giudice a fini probatori, sempre che non sia stata violata alcuna garanzia sostanziale, e segnatamente quella sancita dall'art. 198, comma secondo, c.p.p.
                                                        
                    (Cassazione penale,
                                          Sez. V,
                                        sentenza n. 41169 del  4 novembre 2008)
                  

- 

Ratio: Al fine di garantire una valida testimonianza, il legislatore ha ancorato l'ufficio del testimone ha a una serie di doveri processuali, nonchè a precise garanzie.
Spiegazione: 
La norma in oggetto delinea i doveri processuali cui è tenuto il testimone. Difatti, dopo aver descritto i tradizionali obblighi propri dell'ufficio testimoniale, ovvero di presentarsi al giudice, di attenersi alle prescrizioni da lui impartite e di rispondere con verità, la norma inserisce la classica garanzia contro il rischio di self-incrimination, stabilendosi che il medesimo teste non può essere obbligato a deporre su fatti dai quali potrebbe emergere una sua responsabilità.

La ratio sta dunque nel temperare il superiore interesse ordinamentale di perseguire l'accertamento della verità con quello atto a tutelare le persone coinvolte a vario titolo nel procedimento penale, al fine di impedire che i testimoni siano obbligati a dichiarare l'esistenza di fatti controproducenti.

Il teste è avvisato dell'obbligo di dire la verità sia all'inizio della deposizione, sia quando il giudice sospetti che la deposizione sia falsa o reticente ed in caso, all'esito del dibattimento, il giudice provvederà a denunciare il teste falso al P.M., trasmettendogli i relativi atti ex art. 207 comma secondo.

